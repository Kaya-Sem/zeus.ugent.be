---
title: Ubuntu-les
created_at: 16-11-2011
image: https://zeus.ugent.be/wp-content/uploads/2011/11/ubuntu-212x300.png
time: 22-11-2011 19:00
location: PC-klas A, Plateau
locationlink: Plateau, Ghent Belgium
---

Bezoekers van de Zeus-kelder weten ondertussen wel dat wij niet het wijdverspreide Windows-besturingssysteem draaien maar het vrije Ubuntu. Voor velen is Ubuntu een veiliger, stabieler en eenvoudiger alternatief voor Windows, en dat allemaal nog gratis ook.

Ook voor de meerwaarde-zoekers onder ons is Ubuntu interessant: door zijn open natuur is het een perfecte basis om wat meer over de interne werking van je computer te weten te komen en laat het perfect toe alles naar je hand te zetten.

Zoals ook de vorig jaren gebeurde, organiseert Zeus WPI samen met onze collega's van de Werkgroep Vrije Software (CenEka en VTK), een introductie-sessie tot Ubuntu. Verwacht je niet aan een technische uiteenzetting of een droge les over de open-source filosofie maar aan een praktische kennismaking met een van de meestgebruikte Linux-distributies. De les gaat door op dinsdag 22 november in PC-klas A van het Plateau-gebouw en start om 19u.

Alle aanwezigen krijgen sowieso een Ubuntu Live CD'tje mee naar huis, zodat je alles thuis zelf ook nog eens kan proberen. Mensen die direct de overstap willen wagen kunnen ook hun laptop meebrengen naar de les (zorg voor min. 20GB vrije ruimte en een recente backup), dan staan wij klaar om je te begeleiden bij de installatie.

**Voor Zeus-leden**: We zoeken nog medewerkers voor deze activiteit! Gebruik je zelf Ubuntu en help je ook graag anderen hiermee, kom dan naar onze voorbereidingsvergadering op woensdag 16 november om 19u in de Zeus-kelder. Vergeet daarnaast deze bevrijdende boodschap vooral niet te verspreiden onder je minder technisch aangelegde vrienden.
