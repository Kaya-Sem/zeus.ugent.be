---
title: "OpenTTD-avond"
description: Een spel met treinen. Geen ervaring nodig!
created_at: 05-04-2021
time: 10-04-2021
location: Online via Jitsi
banner: https://zeus.ugent.be/zeuswpi/Db32PEN0.jpg
soon: true
tags:
  - Gaming
---

In [OpenTTD](https://www.openttd.org/) ben je de baas van je eigen transportbedrijf. Vervoer
goederen en passagiers met camions en bussen, schepen en vliegers … en vooral treinen! Leg een veel
te complex **spoornetwerk** aan met seinen overal, of maak het zo efficiënt en overzichtelijk
mogelijk. Begin megalomane projectjes te bouwen tot je geld op is en elke gemeente je haat, of zorg
voor een gezond financieel beleid waar de NMBS zelfs niet van kan dromen. Jij beslist!

**Datum**: Zaterdag 10 april

**Tijd**: 20:00 tot middernacht

**Locatie**: Online, via Jitsi, coördinatie in het kanaal ~openttd op [onze Mattermost](https://mattermost.zeus.gent/zeus/channels/openttd).

- Om **20 uur** geeft Midgard een **stoomcursus** in het OpenTTD'en zodat dit event **toegankelijk is
voor iedereen**.

- Om **20.20 uur** wordt de server **gestart** en kun je je eerste busje laten rijden.

- Het einde is voorzien rond **middernacht**. Er zullen pauzes gehouden worden om elkaars
netwerk te bewonderen, de proviand bij te vullen en eens te kijken op de kaart wat de volgende
verbinding is die je wil bouwen.

In OpenTTD-termen is dit een ultrakorte sessie, dus een groot netwerk uitbouwen zal niet lukken.
Deze avond is wel perfect om het spel even uit te proberen en natuurlijk gezellig samen te spelen.

Je kan ook met meerdere vennoten één bedrijf besturen. Jullie kunnen dan de taken verdelen en
sneller bouwen. Het is ook ideaal om iemand met minder ervaring te pairen met doorwinterde spelers.

## Voorbereiding
Installeer [OpenTTD 1.10.3](https://cdn.openttd.org/openttd-releases/1.10.3/) en zorg dat je
het programma kan opstarten. Belangrijk: je hebt **echt versie 1.10.3** nodig, de multiplayer van
OpenTTD is niet compatibel tussen verschillende versies.

- Voor Linux: kijk eens of 1.10.3 niet toevallig in je repo's zit. Indien niet: voor Debian en Ubuntu
zijn er .deb's voorzien; op andere distro's zul je helaas vanaf source moeten builden. Spring
gerust binnen in ~openttd op onze Mattermost, we zijn meer dan bereid je hierbij te helpen.

- Voor Windows: je kunt kiezen tussen een installer (.exe) en een portable applicatie (.zip), en je
architectuur (32-bit/64-bit/ARM).

Enkele nuttige instellingen om alvast te controleren:

- *Settings → Interface → General → Close window on right-click: On*.
- *Settings → Interface → Construction → Default rail type: Last available*.
