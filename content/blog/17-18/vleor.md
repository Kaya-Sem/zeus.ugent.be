---
author: Rien Maertens
title: "Het avontuur van de Vleor"
created_at: 09-04-2018
description: Eindelijk, de Zeus kelder heeft een nieuwe vloer!
toc: true
---

# Een korte geschiedenis

## 2014

Het begon allemaal op 1 juli 2014, in het [verslag](https://zeus.ugent.be/about/verslagen/14-15/2014-07-01.pdf) van een kersvers Zeus-bestuur kunnen we lezen dat ze parket wouden (laten) leggen.
De vloer, een onuitputtelijke bron aan rood gruis, begon ieder Zeuslid die regelmatig de kelder binnenkwam (en weer buiten kwam, voor de helft in het rood) grondig op de zenuwen te werken.

Onwetend naar de omvang van deze queeste, beslisten zij om van de gelegenheid gebruik te maken de volledige kelder te herinrichten.
Dit project zou de geschiedenis ingaan als de _[KELDERRENOVATIEZ](https://zeus.ugent.be/wiki/doku.php?id=archief:kelderrenovatiez)_.

## 2015

In april van datzelfde academiejaar gaan deze renovaties inderdaad door.
Een hoop nieuwe tafels worden in de kelder gesmeten en de meeste leden zijn tevreden.
De vloer echter, nog altijd in dezelfde stoffige staat, werd op de lange baan geschoven.

## 2016

Jeroen, Zeus voorzitter in het werkjaar '15-'16 beslist in mei om nog een poging te wagen.
Vol goede hoop en moed informeert hij bij de Directie Gebouwen en Facilitair Beheer (DGFB), maar meer resultaat dan wat doorverwijzingen via mail wordt niet bereikt.
En de vloer stofte rustig verder.

Later dat jaar, rond oktober, schakelen we Jens in om een officiële bouwaanvraag in te dienen.

## 2017

Als een mirakel verschijnen enkele mannen van DGFB in de kelder om de ruimte op te meten. Nog voor we goed en wel beseffen wat er aan de hand is, vertrekken ze met de noorderzon om niets meer van zich te laten horen.

## 2018

In maart krijgt Jens eindelijk een nieuw teken van leven van DGFB:

> Dag Jens
>
> Er staat een werkaanvraag open van jou van 6/10/2016 voor het plaatsen
van een vloer in lokaal 40.09.090.010.
>
> Is dit nog aan de orde? Indien ja, wanneer zou dit voor jullie mogelijk
zijn om in te plannen?

Vreugde en geluk alom in de Zeuskelder!
Bekomen van onze vreugdedans laten we weten dat de paasvakantie ideaal zou zijn.

De vloer, stofte zijn laatste stoffen uit.

# De leegmaak

![Voor de leegmaak](https://zeus.ugent.be/zeuswpi/T1G3gDC8.jpg)

Dinsdag 4 april. Om 10 uur 's ochtends beginnen enkele moedige Zeusers aan het ontruimen van de kelder.
DICT was zo vriendelijk hun ontspanningsruimte ter beschikking te stellen als voorlopige opslagplaats voor kostelijke materialen.
De zwaardere en grotere voorwerpen werden in de gang gesmeten.

**Volop aan het werken**
![Volop aan het werken](https://zeus.ugent.be/zeuswpi/1RXca_tJ.jpg)

**Een compleet lege kelder**
![Lege kelder in panorama](https://zeus.ugent.be/zeuswpi/SM5ToXlH.jpg)

**Op een bedanking na voor de noeste arbeiders**
![Compleet lege kelder](https://zeus.ugent.be/zeuswpi/dLDR0GR4.jpg)

# De werken
Op woensdag 4 april vonden de werken plaats, helaas was er geen reporter ter plaatse om deze wonderbaarlijke transformatie te documenteren.

Die avond zelf konden we de gloednieuwe kelder bewonderen, die nog stilletjes aan het drogen was:
![Nieuwe vloer, met gele lintjes](https://zeus.ugent.be/zeuswpi/nu9QWCME.jpg)

**Het resultaat:**

![Gloednieuwe vloer](https://zeus.ugent.be/zeuswpi/oLHag8pY.jpg)

# De volsteek
Na een weekendje drogen was op maandag 9 april de dag aangebroken om de kelder terug om te toveren tot de gezellige ruimte van voordien.

Bij gebrek aan een interieurarchitect werd er ter plekke met behulp van Inkscape en het manueel versjeezen van tafels geëxperimenteerd en nagedacht over een mogelijks nieuwe lay-out.

Het uiteindelijke resultaat is slechts een lichte wijziging tegenover vroeger. Enkele aanpassingen:

 - Er staat geen zetel meer voor het whiteboard
 - De zetel is gehalveerd
 - De servers zijn niet meer vlak naast de verwarming
 - De kleine tafels vormen nu een 'eiland'

![De nieuwe layout](https://zeus.ugent.be/zeuswpi/-lEawigY.png)

Doorheen de dag konden nieuwsgierige voorbijgangers bewonderen en vooral horen hoe een zooitje ongeregeld wanhopig met kasten en tafels aan het sleuren waren in de kelderverdieping van de S9.

![Note to self: haal eerst te metalen dingen uit de kast vooraleer die te verplaatsen](https://zeus.ugent.be/zeuswpi/ejpb5D0z.jpg)

Uiteindelijk kregen we alle zware materialen terug de kelder binnen. Uiteraard werd vervolgens de nieuwe zetelopstelling uitgebreid getest.

![](https://zeus.ugent.be/zeuswpi/XkLhaJVu.jpg)

**Het eindresultaat:**

![](https://zeus.ugent.be/zeuswpi/trZFwU90.jpg)

Tot slot dankt Zeus en zijn bezoekers de volgende mensen voor hun bijdrage aan het bannen van rood stof uit onze levens:

Benji, DICT, Elo, Francis, Gilles, Isaura, Jens, Kenneth, Laurens, Lorin, Mats, Mitch, Tibo, Timo, Wout en de mannen van DGFB. ❤

_'s nachts, als de servers idlen en de muziek uitstaat, kun je, wanneer je even stopt met ademen, onder je voeten horen hoe de rode vloer zachtjes huilt na meer dan 25 jaar de stevige bodem geweest te zijn waar Zeusleden hun schoenen rood op konden laten kleuren..._

-- Rien, voorzitter '17-'18

